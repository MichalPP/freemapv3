<div id='starterguidezdroje' class='submenu'><hr /><ul class="thread"><li><a href='#starterguidemapovanie'>Späť</a></li></ul><hr /><br /><br /><h1>3.1. Zdroje informácií</h1>Každá mapa vychádza z nejakých informácií. Buď sú to zemepisné merania, satelitné fotografie, odhady, pozorovania človekom alebo množstvo iných informácií. Samozrejme, nič nie je zadarmo. Ak určitá firma vydá svoju mapu založenú napr. na vlastných satelitných fotografiách, predáva túto mapu svojim zákazníkom za peniaze, príp. sprístupňuje zadarmo. Čo je však dôležité, takmer vždy majú tieto mapy tzv. <em>Copyright</em>, čiže veľmi prísne podmienky ďalšieho šírenia. V praxi to znamená, že napr. ak vlastním papierovú turistickú mapu kúpenú v obchode, <strong>nemôžem</strong> ju oskenovať a následne sprístupniť ostatným používateľom na internete alebo ďalej používať v navigačnom programe/prístroji na navigáciu. Jednoducho povedané <strong>mapu kúpenú mám, avšak informácie na nej mi nepatria</strong>.<br /><br />Preto vznikol projekt <a class="ext" href="http://www.openstreetmap.org">OpenStreetMap</a>. Jeho hlavným cieľom bolo vytvoriť mapu, ktorá bude obsahovať <strong>informácie bez obmedzenia</strong> (čítaj právneho alebo technického). Všetky informácie, ktoré jednotliví používatelia vytvoria a uložia na OSM serveroch, sú považované za <strong>verejné</strong>. To znamená, že <em>ktokoľvek</em> si ich môže prezerať, sťahovať a následne používať ľubovoľným spôsobom. Samozrejme, ak má byť informácia <em>verejná</em>, musí byť jej pôvod preukázateľne <em>verejný</em>. To znamená, že <strong>nie je povolené</strong> do OSM ukladať informácie, ktoré nesú právne či technické obmedzenia. V praxi to znamená, že používateľ <em>nemôže obkresľovať</em> mapu napr. z <a class="ext" href="http://maps.google.com/">Google Maps</a>, pretože jej informácie majú <a class="ext" href="http://www.google.com/intl/en_us/help/terms_maps.html">právne obmedzenia</a> a jej tvorcovia nedali na takéto spracovanie <em>explicitný súhlas</em>.<br /><br />Komunita združená okolo projektu OSM striktne požaduje <em>právnu čistotu informácií</em>. Pre akúkoľvek informáciu, ktorú používateľ vloží do OSM mapy, musí vedieť dokázať zdroj jej pôvodu. Samozrejme, zdroj tejto informácie musí <em>umožnovať voľné nakladanie s touto informáciou</em>.<br /><strong>Nepreukázateľné importy sú komunitou vymazané. Preto prosím, neničte prácu ostatných!</strong><br /><br /><br /><h2>3.1.1. Vlastné pozorovanie</h2>Najjednoduchší spôsob zbierania informácií, ku ktorému nie je potrebné žiadne technické vybavenie. Jeho hlavnou zásadou je zakresliť a upraviť informácie na základe pamäti (napr. táto ulica je jednosmerka, táto ulica sa volá takto, na tomto rohu je reštaurácia). Na pomoc slúži stránka <a class="ext" href="http://walking-papers.org/">Walking papers</a>, ktorá ponúka automatické generovanie papierov s podkladovou mapou pre zapisovanie poznámok v teréne.<br /><br /><br /><h2>3.1.2. Vlastný záznam trasy z GPS</h2>Veľmi často používaný spôsob kreslenia mapy, obyčajne (pre zväčšenie presnosti) doplnený inými zdrojmi (napr. Kataster a pod.). Dnešné GPS prístroje dokážu priamo, príp. za pomoci rôznych nástrojov ukladať a následne exportovať prejdenú trasu. Takúto trasu môže používateľ vo formáte <a class="ext" href="http://en.wikipedia.org/wiki/GPS_eXchange_Format">GPX</a> vložiť do svojho profilu na <a class="ext" href="http://www.openstreetmap.org/trace/create">OpenStreetMap</a> server, odkiaľ je <a class="ext" href="http://www.openstreetmap.org/traces">prístupný</a> aj ostatným používateľom. Napríklad editor JOSM pri editovaní určitej časti mapy automaticky otvorí v samostatnej vrstve aj GPX trasy ostatných používateľov v danej oblasti. Podľa ich priemerného smeru a tvaru (každé GPS zariadenie má určitú odchýlku presnosti) je potom možné určiť pomerne presnú polohu a tvar cesty, lesného chodníka, či iného objektu na mape.<br /><br /><br /><h2>3.1.3. Digitálne vrstvy v editore JOSM</h2>Veľmi pohodlný spôsob vytvárania mapy, avšak je potrebné upozorniť na <strong>možné nepresnosti</strong> týchto informácií. Ich skreslenie, resp. odchýlka od skutočnosti môže predstavovať rádovo metre, v extrémnych prípadoch i viac. Vrstvy v editore JOSM je možné zapnúť v menu <span class="underline">Imagery</span>. V tejto položke sa nachádzajú rôzne vrstvy, ktoré je možné konfigurovať v <em>Nastaveniach</em> aplikácie. Pre účely mapovania územia SR sú najvhodnejšie nasledovné vrstvy:<br /><ul><li> <strong>Bing Sat</strong> - satelitné snímky, pomerne presné v Bratislave</li><li> <strong>Kataster WMS/TMS</strong> - týmto vrstvám bola venovaná <a href='#starterguidekonfigjosm'>samostatná kapitola</a>. Len doplním, že pri zmene priblíženia mapy (zoom-u) sa tieto vrstvy nevykreľujú nanovo (na rozdiel od ostatných uvedených vrstiev). Po každej zmene priblíženia mapy je preto nutné na názov vrstvy (v pravej časti obrazovky v okne <em>Layers</em>) kliknúť <em>pravým</em> tlačidlom myši a zvoliť položku <span class="underline">Change resolution</span>.</li><li> <strong>freemapKaPor</strong> - samostatný plugin, ktorý sa nezobrazí ako vrstva mapy, avšak dokáže exportovať objekty do existujúcej vrstvy. Bližšie je popísaný v <a href='#starterguidekonfigjosm'>samostatnej kapitole</a></li><li> <strong>GPX trasy</strong> - popísané v predchádzajúcom bode. Sú to trasy iných používateľov uložené na OSM Serveri</li></ul><em>Kalibrácia vrstiev</em>: V niektorých prípadoch môže nastať situácia, že zobrazená vrstva je oproti pôvodnej OSM mape akoby <em>"posunutá"</em> veritkálne a/alebo horizontálne. V takom prípade je nutné vrstvu <em>kalibrovať</em>. Kliknite v menu <span class="underline">Imagery</span> na položku <span class="underline">New offset</span> (alternatívne kliknúť pravým tlačidlom myši na názov vrstvy v okne <em>Layers</em> a zvoliť položku <span class="underline">New offset</span>, príp. kliknúť na tlačidlo <span class="underline">Adjust imagery offset</span> v hornom toolbare). Do otvoreného okna vpíšte priamo offset (posun) vrstvy. Oveľa jednoduchšie je však nepísať offset ručne, ale pomocou šípiek na klávesnici posúvať vrstvu dovtedy, kým nie je zarovnaná so zobrazenou OSM mapou. Alternatívne je možné vrstvu "chytiť" priamo myšou a posunúť v požadovanom smere.<br /><br /><br /><h2>3.1.4. Iné zdroje</h2>Existuje veľké množstvo iných zdrojov, ktoré je možné použiť pri vytváraní OSM mapy, pretože právo na ich použitie pre tieto účely nie je nijako obmedzené. Nevýhodou týchto zdrojov je niekoľko:<br /><ul><li> nedajú sa jednoduchým spôsobom zobraziť v editore JOSM ako ďalšia vrstva mapy, preto je prekresľovanie na OSM mapu pomerne náročné a menej pohodlné</li><li> ich presnosť býva výrazne nižšia</li><li> je takmer nevyhnutné ich kombinovať s inými zdrojmi pre presnejšie určenie polohy, tvaru či smeru jednotlivých objektov</li><li> na ich použitie sa môžu vzťahovať rôzne <em>časové</em> alebo <em>objektové</em> obmedzenia (t.j. majiteľ informačného zdroja dá povolenie na použitie len na určité časové obdobie, príp. umožní prekresľovať iba určité typy objektov - lesné cesty, potoky a pod.)</li></ul><br /><br /><ul class="thread"><li> Zoznam zdrojov sa nachádza na stránke <a href='#akviziciadat'>Akvizícia Dát</a> a <a href='#datovezdroje'>Dátové zdroje</a>. Tento zoznam je však <strong>neaktuálny</strong>, a preto ho nie je možné považovať za smerodajný. Aktualizovaný a potvrdený zoznam povolených zdrojov bude uvedený priamo na tejto stránke.</li></ul><br /><br /><hr /><ul class="thread"><li><a href='#starterguidemapovanie'>Späť</a></li></ul><hr /><table class="data"><tbody><tr><th>zdroj</th></tr><tr><td><a class="ext" href="http://wiki.freemap.sk/MappingProcess">http://wiki.freemap.sk/MappingProcess</a> </td></tr><tr><td><a class="ext" href="http://wiki.freemap.sk/AkviziciaDat">http://wiki.freemap.sk/AkviziciaDat</a> </td></tr><tr><td><a class="ext" href="http://wiki.freemap.sk/DatoveZdroje">http://wiki.freemap.sk/DatoveZdroje</a> </td></tr></tbody></table><br/><a href='http://wiki.freemap.sk/starterguidezdroje'>viac na wiki...</a></div>
